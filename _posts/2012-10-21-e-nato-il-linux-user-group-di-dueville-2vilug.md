---
comments: true
date: 2012-10-21 19:16:16+00:00
layout: blog
title: È nato il Linux User Group di Dueville (2viLUG)!
categories:
- Generale
- Unix
---

_Premessa: dato che la notizia non ha bisogno di essere "girata e rigirata" la copio pari pari dal blog del mio amico e collega Mattia_ ([LINK](http://easywebcom.altervista.org/2vilug-e-nato-il-gruppo-utenti-gnulinux-dueville/))

Dueville (VI), 11 ottobre 2012: un gruppo di amici appassionati della cultura del libero scambio di pensieri ed opinioni e in particolare del Software Libero si incontrano per ufficializzare la nascita di un nuovo Gruppo Utenti GNU/Linux: **2viLUG**.

Il Veneto guadagna così un nuovo LUG, in provincia di Vicenza. Il mondo del Software Libero guadagna un nuovo gruppo di persone che si impegnano a diffonderne la filosofia, l’etica, le potenzialità, l’utilizzo, la ricerca, lo sviluppo.


## Cos’è 2viLUG?


Il Gruppo Utenti GNU/Linux Dueville è un’associazione che si impegna a promuovere la cultura ed il Software Libero agendo principalmente nel comune di Dueville (VI) e nei comuni limitrofi. Per questo, essa si propone come punto di riferimento per tutti coloro che vogliono trovare un luogo per discutere delle tematiche inerenti, cercare nel Software Libero una risposta ai loro problemi, imparare e mettersi in gioco.

Al momento della costituzione dell’associazione erano presenti Mattia Migliorini, Luca Migliorini, Luisa Pontarin, Emanuele Costalunga, Paolo Stivanin, Andrea Caldognetto e Stefano Agostini, che hanno mostrato grande fiducia nel progetto ed enorme entusiasmo per questa nuova avventura intrapresa insieme.

Questo è solamente l’inizio: Linux ed il Software Libero troveranno sicuramente posto nel cuore di altri nella zona. Se siete interessati a partecipare attivamente alla vita di 2viLUG come Soci, potete trovare una risposta inizialmente nei social network [Facebook](http://www.facebook.com/groups/2viLUG/)e [Twitter](https://twitter.com/2viLUG), che già ospitano un gruppo e un account dedicato all’associazione. Naturalmente le porte sono aperte a tutti i volenterosi e presto sarà reso pubblico anche lo Statuto. Accanto ai due mezzi di comunicazione già citati sarà presto creata una mailing list, tramite la quale chiunque (anche chi non è membro dell’associazione) può seguire lo svolgersi dei lavori e trovare informazioni su dove e come incontrare i membri e fruire dei servizi offerti e sopra esposti.

Se siete della zona, non mancate di cercare un incontro con i membri di questo LUG!


